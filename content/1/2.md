# Producătorul

Pentru ca noi să putem consuma diferite bunuri și servicii, cineva trebuie să le producă sau să le ofere. Ai ghicit! Este vorba despre producător. Cine știe? Poate și tu vei fi unul dintre producătorii din comunitatea ta.

Așadar, **producătorul** este cel care oferă bunurile sau serviciile pe care noi le utilizăm.

Iar **producția** este activitatea desfășurată cu scopul de a transforma resursele disponibile în bunuri și servicii destinate consumului. Desigur că aceasta presupune, în funcție de caz, diferite etape și luarea unor decizii de către un antrepenor sau întreprinzător.

Dacă ai fi antreprenor tu ce ai produce? Ce ți-ai dori în legătură cu produsul sau serviciul tău?

De regulă, antreprenorii au spirit inovativ și încearcă să vină mereu cu noi soluții pentru consumatori. De ce? Pentru a spori calitatea produselor și serviciilor pentru consumatori, dar și pentru a eficientiza procesul de producție, astfel încât să fie mai productivi și mai profitabili.

### Îți propunem un exercițiu:

Alege un antreprenor de succes (de exemplu: Steve Jobs, Elon Musk sau români: frații Pavăl, Mihaela Neagu, Felix Pătrășcanu, Ștefan Mandachi, Cristina Bâtlan, Sebastian Dobrincu).
Documentează-te despre el. Vezi: domeniul de activitate, modalitatea de promovare a afacerii și ceea ce îl deosebește de ceilalți antreprenori, ce încasări au avut, ce riscuri au depășit.
În modul acesta, vei afla cum gândește și ce face un antreprenor de succes.

Vom reveni la partea de antreprenoriat într-un capitol distinct!
