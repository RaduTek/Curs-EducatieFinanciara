# Bugetul familiei și bugetul personal

Primul capitol a fost unul introductiv. Ne ajută să înțelegem mai bine circuitul banilor. Acum trecem discuțiile despre bani.

Crezi că este important să îți planifici banii în funcție de specificul familiei? Dar în funcție de nevoi? Sau poate în funcție de venituri și nevoi?

### Înainte de a trece la partea de teorie despre buget, îți propunem următorul exercițiu pe care să-l faci singur sau cu familia ta.

Deschide un document în Google Sheets/ Excel sau un caiet de matematică și notează:

-   Veniturile tale și/sau ale familiei: salarii, chirii pe care le încasezi, alocații, indemnizații.

-   Cheltuieli fixe (cele pe care le ai lună de lună): rată, chirie, utilități, abonamente, asigurări, pensie alimentară, donații, bani pe care îi dai recurent sau pe care îi pui în conturile de economii. Adună sumele și vei afla suma de care ai nevoie lunar să îți menții stilul de viață din prezent, asta înainte să mănânci.

-   Cheltuieli necesare, dar variabile/ flexibile (nu te costă la fel în fiecare lună): consumabile de gospodărie (mâncare, produse de igienă, medicamente) și un rând pentru tot ce ține de stilul de viață (haine, ieșit în oraș, bani de buzunar). Estimează cât cheltuiești lunar pentru fiecare dintre cele două și adună cu suma cheltuielilor fixe. Acum știi cât te costă să trăiești luna asta.

-   Datorii: dacă ai datorii ar fi bine să le treci separate ca să poți urmări sau planifica achitarea lor.

Acum compară veniturile tale cu cheltuielile tale. Cum arată? Ai putea să faci acest exercițiu minim 3 luni, astfel încât să obții o imagine obiectivă a veniturilor și cheltuielilor tale. Apoi, poți face optimizări.

### Ai știut sau nu, tocmai ce ai realizat bugetul tău sau bugetul familiei tale.

**Buget** = estimare pentru o anumită perioadă de timp a veniturilor și cheltuielilor anticipate.

Dacă ai realizat exercițiul propus îți vei putea da seama cum este bugetul tău:

-   ECHILIBRAT = adică veniturile sunt egale cu cheltuielile

-   DEFICITAR = cheltuielile depășesc veniturile

-   EXCEDENTAR = veniturile depășesc cheltuielile (scenariul pe care ni-l dorim cu toții)
